Ⲟⲩⲕⲁⲧⲁⲏⲅⲏⲥⲓⲥ ⲉⲁϥⲧⲁⲱⲟⲩⲥ ⲛ̀ϫⲉ ⲡⲉⲛⲡⲉⲑⲟⲩⲁⲃ ⲛ̀ⲓⲱⲧ ⲉⲧⲧⲁⲓⲏⲟⲩⲧ ⲕⲁⲧⲁ ⲥⲙⲟⲧ ⲛⲓⲃⲉⲛ ⲁⲡⲁ ⲡⲁϧⲱⲙ ⲡⲓⲁⲣⲭⲏⲙⲁⲛⲇⲣⲓⲧⲏⲥ ⲉⲑⲟⲩⲁⲃ ⲉⲣⲉ ⲛⲉϥⲥⲙⲟⲩ ⲉⲑⲟⲩⲁⲃ ⲛⲉⲙ ⲛⲓⲥⲙⲟⲩ ⲛ̀ⲛⲏⲉⲑⲟⲩⲁⲃ ⲧⲏⲣⲟⲩ ⲛⲁⲓ̇ ⲉϩⲣⲏⲓ ⲉϫⲱⲕ ⲛ̀ⲧⲉⲛⲟⲩϫⲁⲓ ⲧⲏⲣⲉⲛ ⲁⲙⲏⲛ
ⲡⲁϣⲏⲣⲓ ⲥⲱⲧⲉⲙ ⲛ̀ⲧⲉⲕⲉⲣⲥⲁⲃⲉ ⲛ̀ⲧⲉⲕϣⲱⲡⲓ ⲉⲣⲟⲕ ⲛ̀ϯⲥⲃⲱ ⲙ̀ⲙⲏⲓ
ⲏ ⲛⲅⲉⲣϩⲓⲕⲁⲛⲟⲥ
ⲙⲁⲧⲁϫⲣⲟ ϧⲉⲛ ⲡⲓⲣⲁⲥⲙⲟⲥ
ϭⲓⲛⲁⲕ ⲟⲛ ⲙ̀ⲡⲓⲑⲉⲃⲓⲟ
ϭⲓⲛⲁⲕ ⲟⲛ ⲙ̀ϯⲙⲉⲧⲥⲁⲃⲉ ⲛⲉ ϯⲙⲉⲧⲥⲉⲧⲉⲙϩⲏⲧ ⲛ̀ⲧⲉⲕⲁⲅⲱⲛⲓⲍⲉ ϧⲉⲛ ⲟⲩⲉⲅⲕⲣⲁⲧⲓⲁ ⲛⲉⲙ ⲟⲩⲙⲉⲧϣⲉⲙϣⲓ ϣⲁⲛⲧⲉⲕⲉⲣⲟⲩⲣⲟ
ⲡⲁϣⲏⲣⲓ ⲭⲟϩ ⲉⲫⲃⲓⲟⲥ ⲛ̀ⲛⲓⲥⲁⲃⲉⲩ ⲛ̀ⲧⲉⲕⲗⲩⲧⲉⲩⲉ ϧⲉⲛ ⲛⲟⲩⲁⲣⲉⲧⲏ
ⲛⲉϩⲥⲓ ⲙ̀ⲙⲟⲕ
ⲙ̀ⲡⲉⲣⲁⲙⲉⲗⲏⲥ
ⲧⲱⲟⲩⲛ ⲙ̀ⲡⲉⲣϭⲱ ⲛⲉⲙ ⲛⲏⲉⲑⲙⲱⲟⲩⲧ
ϯⲅⲛⲱⲥⲓⲥ ⲉⲣⲟⲩⲱⲓⲛⲓ ⲉⲣⲟⲕ
ⲛⲓϩⲙⲟⲧ ⲅⲁⲣ ⲧⲏⲣⲟⲩ ϯⲙⲉⲧϩⲁⲣϣϩⲏⲧ ⲧⲉ ϣⲁⲥϭⲟⲣⲡⲟⲩ ⲛⲁⲕ ⲉⲃⲟⲗ ⲛ̀ⲧⲉ ⲛⲓⲥⲁⲃⲉⲩ ⲁⲩⲙⲁϯ ⲛ̀ⲛⲓⲣⲏⲧ
ⲡϣⲟⲩϣⲟⲩ ⲛ̀ⲛⲓⲥⲁⲃⲉⲩ ϯⲙⲉⲧϩⲁⲣϣϩⲏⲧ
ϣⲱⲡⲓ ⲛ̀ϩⲁⲣϣϩⲏⲧ ϫⲉ ⲉⲕⲉⲱⲡ ⲉⲡⲓⲁⲣⲓⲑⲙⲟⲥ ⲛ̀ⲛⲓⲥⲁⲃⲉⲩ
ⲟⲩⲙⲉⲩⲓ ⲛⲅϥⲓ ⲉⲣⲟⲕ ⲛ̀ϧⲏⲧϥ ϧⲉⲛ ⲟⲩⲙⲉⲧϩⲁⲣϣϩⲏⲧ
ⲟⲩⲛⲏⲥⲧⲓⲁ ⲛⲅϩⲩⲡⲟⲙⲟⲛⲏ ⲉⲣⲟⲥ ϧⲉⲛ ⲟⲩⲙⲟⲩⲛ ⲉⲃⲟⲗ
ⲟⲩϩⲏⲧ ⲛ̀ⲟⲩⲱⲧ ⲛⲉⲙ ⲡⲉⲕⲥⲟⲛ
ⲟⲩⲡⲁⲣⲑⲉⲛⲓⲁ ϧⲉⲛ ⲛⲉⲕⲙⲉⲗⲟⲥ ⲧⲏⲣⲟⲩ
ⲟⲩⲡⲁⲣⲑⲉⲛⲓⲁ ϧⲉⲛ ⲛⲉⲕⲙⲉⲩⲓ
ⲟⲩⲧⲟⲩⲃⲟ ⲛ̀ⲥⲱⲙⲁ ⲛⲉⲙ ⲟⲩⲧⲟⲩⲃⲟ ⲛ̀ϩⲏⲧ
ⲟⲩⲙⲉⲧⲣⲉⲙⲣⲁⲩϣ ⲙ̀ⲫⲛⲁⲩ ⲙ̀ⲡⲓϫⲱⲛⲧ
ⲁⲣⲉϣⲁⲛ ⲟⲩⲙⲉⲓ ϩⲣⲟϣ ⲉϫⲱⲕ ⲙ̀ⲡⲉⲣⲉⲣϩⲧϣⲏⲙ ⲁⲗⲗⲁ ϩⲩⲡⲟⲙⲉⲓⲛⲉ ϧⲉⲛ ⲟⲩⲣⲱⲟⲩⲧ ⲉⲕϫⲱ ⲙ̀ⲙⲟⲥ ϫⲉ ϧⲉⲛ ⲟⲩⲕⲱϯ ⲇⲉ ⲁⲩⲕⲱϯ ⲉⲣⲟⲓ ⲁⲛⲟⲕ ⲇⲉ ⲁⲓⲃⲟⲟⲣⲟⲩ
ϫⲉ ⲟⲩⲣⲱⲧ ⲙⲟϣⲓ ⲛⲉⲙ ⲛⲏⲉⲧⲑⲉⲃⲏⲟⲩⲧ ⲟⲩⲟϩ ⲭⲛⲁⲥⲓ ⲙ̀ⲫⲣⲏϯ ⲉⲧⲉⲣⲉ ⲧⲉⲕⲯⲩⲭⲏ ⲟⲩⲁϣⲥ 19 july 
ⲡⲁϣⲏⲣⲓ ϯϩⲱⲛ ⲉⲣⲟⲕ ⲉⲣⲱⲓⲥ ⲛⲅⲛⲏⲫⲉ
ⲉⲕⲥⲱⲟⲩⲛ ⲛ̀ⲛⲏⲉⲧϭⲟⲣⲕ ⲉⲣⲟⲕ
ⲡϫⲱⲗ ⲛⲉⲙ ϯⲙⲉⲧⲥⲁⲛⲕⲧⲟⲥ ϣⲁⲩⲙⲟϣⲓ ⲛⲉⲙ ⲛⲟⲩⲉⲣⲏⲟⲩ
ϯⲡⲟⲣⲛⲓⲁ ⲛⲉⲙ ϯⲁⲕⲁⲑⲁⲣⲥⲓⲁ ϣⲁⲩⲙⲟϣⲓ ⲛⲉⲙ ⲛⲟⲩⲉⲣⲏⲟⲩ
ϯⲙⲉⲧϫⲁϫⲓ ⲛⲉⲙ ⲡⲓⲁⲧⲗⲩⲡⲏ ϣⲁⲩⲙⲟϣⲓ ⲛⲉⲙ ⲛⲟⲩⲉⲣⲏⲟⲩ
ⲡⲁϣⲏⲣⲓ ⲥⲱⲧⲉⲙ ⲛ̀ⲥⲱⲓ ⲙ̀ⲡⲉⲣⲁⲙⲁⲗⲉⲓ
ⲡⲁϣⲏⲣⲓ ⲙ̀ⲡⲉⲣⲧϭⲁⲓ ⲉϩⲗⲓ ⲛ̀ⲣⲱⲙⲓ ⲉⲛⲉϩ
ⲡⲉⲧϫⲱ ⲇⲉ ⲙ̀ⲙⲙⲟⲥ ⲉⲣⲟϥ ϫⲉ ⲁⲛⲟⲕ ⲡⲉ ⲉⲟⲩϩⲗⲓ ⲡⲉ ⲉϥⲉⲣϩⲁⲁⲗ ⲙ̀ⲙⲙⲟϥ ⲙ̀ⲙⲁⲩⲁⲧϥ ⲉⲣⲉ ⲛⲓⲙ ⲛⲁϣⲉⲣⲃⲟⲏⲑⲓⲛ ⲉⲣⲟϥ
ⲡⲓⲣⲱⲙⲓ ϩⲱϥ ⲛ̀ⲧⲉϥϫⲫⲟ ⲛⲁϥ ⲙ̀ⲡⲓⲑⲉⲃⲓⲟ ⲙ̀ⲙⲙⲟϥ ⲙ̀ⲙⲙⲁⲩⲁⲧϥ ⲉϥϫⲱ ⲙ̀ⲙⲟⲥ ϫⲉ ⲛⲁⲛⲟⲃⲓ ϩⲁⲛⲛⲟϫ ⲡⲁⲣⲁ ⲟⲩⲟⲛ ⲛⲓⲃⲉⲛ ⲛ̀ⲛⲉϥϯϩⲁⲡ ⲛ̀ϩⲗⲓ
ⲣⲱⲓⲥ ⲉⲣⲟⲕ ⲡⲁϣⲏⲣⲓ ⲙ̀ⲡⲉⲣϭⲁⲓ ⲉϩⲗⲓ ⲛ̀ⲣⲱⲙⲓ
ϫⲉⲙϯⲡⲓ ⲛ̀ⲛⲓⲁⲣⲉⲧⲏ ⲧⲏⲣⲟⲩ ⲛ̀ⲧⲉⲕⲁⲣⲉϩ ⲉⲣⲱⲟⲩ
ⲓⲥϫⲉ ⲛ̀ⲑⲟⲕ ⲟⲩϣⲉⲙⲙⲟ ⲟⲗⲕ ⲉⲣⲟⲕ ⲙ̀ⲡⲉⲣⲫⲱⲧ ⲉϧⲟⲩⲛ ⲉⲣⲱⲙⲓ ⲛ̀ⲧⲉⲕϣⲧⲉⲙⲱϧ ⲛⲉⲙ ⲛⲟⲩϩⲃⲏⲟⲩⲓ
ⲓⲥϫⲉ ⲛ̀ⲑⲟⲕ ⲟⲩϩⲏⲕⲓ ⲙ̀ⲡⲉⲣⲉⲅⲕⲁⲉⲓ ϧⲉⲛ ϩⲗⲓ ⲛ̀ϩⲱⲃ
ϫⲉ ⲁⲣⲉⲧⲉⲛϣⲁⲛϩⲕⲟ ⲧⲉⲧⲉⲛⲛⲁⲗⲩⲡⲏ ⲟⲩⲟϩⲧⲉⲧⲉⲛϫⲉ ⲡⲉⲧϩⲱⲟⲩ
ϫⲟⲩϣⲧ ⲟⲛ ⲙⲏⲡⲱⲥ ⲛ̀ⲥⲉⲭⲁ ⲟⲩⲡⲟⲗⲉⲙⲟⲥ ⲟⲩⲟϩ ⲉϫⲱⲕ ⲉⲑⲃⲉ ⲟⲩϩⲗⲓ ⲉⲕϣⲁⲧ ⲙ̀ⲙⲟϥ ⲕⲁⲧⲁ ⲡⲥⲁⲣⲕⲓⲕⲟⲛ ⲉⲑⲃⲉ ϯⲧⲣⲟⲫⲏ ⲛⲅⲛⲭⲁⲕⲓ ⲁⲗⲗⲁ ϩⲩⲡⲟⲙⲉⲓⲛⲉ
ⲟⲩⲙⲉⲧϫⲱⲣⲓ ⲁⲛ ⲡⲉ ⲡⲓⲱⲓⲕ ϧⲉⲛ ⲫⲛⲁⲩ ⲙ̀ⲡⲓϩⲉⲛⲟⲩϥⲓ
ⲟⲩⲟϩ ⲙⲉⲧϩⲏⲕⲓ ⲁⲛ ⲡⲉ ⲁⲕϣⲁⲛ ⲉⲅⲕⲁⲕⲉⲓ ϧⲉⲛ ⲛⲓϭⲣⲟϩ ⲙⲉⲗⲏⲧⲁ ⲛ̀ⲥⲏⲟⲩ ⲛⲓⲃⲉⲛ
ⲫⲱⲧ ⲉⲃⲟⲗ ⲙ̀ⲡⲓⲧⲁⲓⲟ ⲛ̀ⲛⲓⲣⲱⲙⲓ
ⲙⲁⲣⲉ ⲣⲱⲙⲓ ⲛⲓⲃⲉⲛ ϯϩⲏⲟⲩ ⲉⲣⲟⲕ ϫⲉ ⲉⲕⲉϯϩⲏⲟⲩ ⲛ̀ⲣⲱⲙⲓ ⲛⲓⲃⲉⲛ ⲛ̀ⲧⲉⲕⲙⲟⲩⲛ ⲉⲃⲟⲗ ϧⲉⲛ ⲡⲉⲕϩⲱⲃ ⲛⲉⲙ ⲡⲉⲕⲥⲁϫⲓ ⲉⲑⲛⲁⲛⲟⲩϥ
ⲙ̀ⲡⲉⲣϯⲟⲩⲟⲓ ⲉⲧϩⲏ ⲟⲩⲟⲓ ⲉⲫⲁϩⲟⲩ
ⲁⲕϣⲁⲛϩⲉⲙⲥⲓ ϧⲉⲛ ⲑⲙⲏϯ ⲛ̀ⲛⲓⲥⲛⲏⲟⲩ ⲙ̀ⲙⲉⲣϭⲓϩⲣⲁⲕ ϧⲉⲛ ϩⲗⲓ ⲛ̀ⲥⲁϫⲓ ⲛ̀ⲉⲗⲗⲏⲃ
ⲑⲉⲃⲓⲟⲕ ϧⲉⲛ ϩⲱⲃ ⲛⲓⲃⲉⲛ
ⲭⲁ ⲛⲉⲕⲥⲁϫⲓ ⲙ̀ⲫⲁϩⲟⲩ ⲕⲁⲛ ⲉⲕⲛⲟⲓ ⲛ̀ϩⲱⲃ ⲛⲓⲃⲉⲛ ϧⲉⲛ ⲟⲩϩⲓⲣⲏⲛⲏ
ⲙ̀ⲡⲉⲣⲧⲟⲡⲕ ⲉϣⲱϣ ⲁⲗⲗⲁ ϥⲓ ϧⲁ ⲡⲉⲓⲣⲁⲥⲙⲟⲥ ⲛⲓⲃⲉⲛ ϧⲉⲛ ⲟⲩⲣⲁϣⲓ ⲛ̀ⲛⲉⲕⲥⲱⲟⲩⲛ ⲅⲁⲣ ⲙ̀ⲡⲧⲁⲓⲟ ⲉⲑⲟⲩⲏϩ ⲛ̀ⲥⲁ ⲡⲉⲓⲣⲁⲥⲙⲟⲥ
ⲉⲑⲃⲉ ⲡⲁⲓⲗⲱⲓϫⲓ ⲱ ⲡⲁⲥⲟⲛ ⲙ̀ⲡⲉⲣⲭⲁ ⲡⲉⲕϩⲏⲧ ⲉⲃⲟⲗ ⲙⲉϣⲁⲕ ⲛ̀ⲑⲟⲕ ϣⲁⲕⲉⲣⲡⲱⲃϣ ⲛ̀ⲟⲩⲕⲟⲩϫⲓ
ⲉⲑⲃⲉ ⲫⲁⲓ ⲫⲱⲧ ⲙ̀ⲡⲉⲣⲫⲱⲧ ⲛ̀ⲥⲁ ϯⲙⲉⲧⲛⲟϫ ϫⲉ ⲛ̀ⲛⲉⲕⲑⲉⲃⲓⲟ
ⲫⲱⲧ ⲛ̀ⲑⲟϥ ⲛ̀ⲥⲁ ⲡⲓⲑⲉⲃⲓⲟ
ⲁⲣⲓϫⲱⲣⲓ
ⲓⲥ ⲟⲩⲏⲣ ⲡⲉ ⲡⲉⲕⲧⲁⲓⲟ ⲁⲕϣⲁⲛ ϩⲩⲡⲟⲙⲉⲓⲛⲉ ϧⲉⲛ ⲡⲉⲓⲣⲁⲥⲙⲟⲥ ⲓⲉ ⲟⲩⲙⲉⲩⲓ ⲙ̀ⲡⲟⲛⲉⲓⲁ ⲓⲉ ⲙⲉⲩⲓ ⲙ̀ⲙⲉⲧϭⲁⲥⲓϩⲏⲧ ⲓⲉ ⲕⲉϩⲗⲓ ⲙ̀ⲡⲁⲑⲟⲥ
ⲣⲱⲓⲥ ⲉⲣⲟⲕ ⲉϯⲉⲃϣⲓ ϫⲉ ⲛ̀ⲑⲟⲥ ⲧⲉ ⲑⲙⲁⲩ ⲛ̀ϭⲉⲣⲏⲧ ⲧⲏⲣⲟⲩ
ⲡⲁϣⲏⲣⲓ ϣⲱⲧ ⲉⲃⲟⲗ ⲛ̀ϯⲉⲡⲓⲑⲩⲙⲓⲁ ϫⲉ ⲛ̀ⲑⲟⲥ ⲧⲉ ϣⲁⲥ ⲉⲣϣⲛⲟⲩⲥ ⲛ̀ⲭⲁⲕⲓ
ⲣⲱⲓⲥ ⲉⲣⲟⲕ ⲙ̀ⲡⲉⲣϭⲁⲥⲓϩⲏⲧ ⲁⲗⲗⲁ ⲙⲟⲩⲛ ⲉⲃⲟⲗ ⲉⲕⲑⲉⲃⲏⲟⲩⲧ
ⲣⲱⲓⲥ ⲉⲣⲟⲕ ⲛⲅⲛⲏⲫⲉ
ⲡⲁϣⲏⲣⲓ ⲁⲣⲓϩⲁⲣϣϩⲏⲧ ϧⲉⲛ ϩⲱⲃ ⲛⲓⲃⲉⲛ
ⲡⲗⲏⲛ ⲛⲟⲩϫⲉ ⲉⲃⲟⲗ ⲙ̀ⲙⲟⲕ ⲙ̀ⲙⲉⲧϭⲁⲥⲓϩⲏⲧ ⲛ̀ⲧⲉⲕϣⲱⲡⲓ ⲛ̀ϫⲁⲣϩⲏⲧ
ϣⲁⲣⲉϯⲙⲉⲧϫⲁⲃϩⲏⲧ ⲙⲟϩⲕ ⲛ̀ⲗⲱⲓϫⲓ ⲙ̀ⲙⲉⲧⲣⲉϥϭⲛⲁⲩϩ ϩⲓ ⲙⲉⲧⲁⲙⲉⲗⲏⲥ ϣⲁⲛⲧⲉⲕⲱϫⲛ
ϣⲱⲡⲓ ⲛ̀ϩⲏⲧ ⲙ̀ⲙⲟⲩⲓ ⲛ̀ⲧⲉⲕⲱϣ ⲉⲃⲟⲗ ϫⲉ ⲓⲥϫⲉ ⲡⲁⲕⲉⲣⲱⲙⲓ ⲉⲧϩⲓⲃⲟⲗ ⲧⲁⲕⲟ ⲁⲗⲗⲁ ⲡⲉⲧϩⲓϧⲟⲩⲛ ⲉⲣⲃⲉⲣⲓ ϧⲉⲛ ⲟⲩⲉϩⲟⲟⲩ ⲉⲟⲩⲉϩⲟⲟⲩ
ⲟⲩⲟϩ ⲁⲩϣⲁⲛⲧⲁⲓⲟⲕ ⲟⲛ ⲙ̀ⲡⲉⲣⲣⲁϣⲓ
ⲙ̀ⲡⲉⲣⲁⲙⲁⲗⲉⲓ ⲉⲕϯⲉϩⲟⲟⲩ ⲛ̀ⲥⲁ ⲉϩⲟⲟⲩ ⲛ̀ⲥⲉⲓ̇ ⲛ̀ⲥⲱⲕ ⲙ̀ⲡⲁⲧⲉⲕⲉⲙⲓ ⲛ̀ⲧⲉⲕⲓ̇ ⲉⲡϩⲱϣ ⲛ̀ⲧⲉⲕⲁⲛⲁⲅⲕⲏ ⲛⲁⲓϣⲁⲃⲉϩⲟ ⲕⲱϯ ⲉⲣⲟⲕ ⲛ̀ⲥⲉⲧⲟⲣⲡⲕ ϧⲉⲛ ⲟⲩⲙⲉⲧⲟⲩⲁϩⲓϩⲏⲧ ⲛ̀ⲥⲉϭⲓⲧⲕ ⲉⲛⲟⲩⲧⲟⲡⲟⲥ ⲛ̀ⲭⲁⲕⲓ ⲛⲁⲓ ⲉⲑⲙⲏϩ ⲛ̀ϩⲟϯ ⲏⲓ ⲁⲛⲁⲅⲕⲏ
ⲙ̀ⲡⲉⲣⲗⲩⲡⲏ ⲁⲩϣⲁⲛϣⲟϣⲕ ϩⲓⲧⲉⲛ ϩⲁⲛⲣⲱⲙⲓ ⲁⲗⲗⲁ ⲗⲩⲡⲏ ⲁⲕϣⲁⲛ ⲉⲣⲛⲟⲙⲓ ⲡⲁⲓⲛⲁⲙⲉ ⲡⲉ ⲡϣⲱϣ ⲛ̀ⲧⲉⲕϣⲉⲛⲁⲕ ϧⲉⲛ ϯⲡⲗⲩⲅⲏ ⲛ̀ⲛⲉⲕⲛⲟⲃⲓ
ϯϩⲱⲛ ⲉⲧⲟⲧⲕ ⲉⲙⲁϣⲱ ⲉⲑⲣⲉⲕⲙⲉⲥⲧⲉ ⲡⲱⲟⲩ ⲉⲧϣⲟⲩⲓⲧ
ⲛ̀ⲑⲟⲕⲇⲉ ϩⲱⲕ ⲁⲕϣⲁⲛⲫⲱⲧ ⲛ̀ⲥⲁ ⲡⲱⲟⲩ ⲉⲧϣⲟⲩⲓⲧ ϣⲁϥⲁⲓⲕ ⲛ̀ϣⲉⲙⲙⲟ ⲉⲡⲉⲕϩⲏⲧ
ⲙ̀ⲡⲉⲣⲗⲩⲡⲉⲓ ⲁⲩϣⲁⲛϣⲟϣⲕ ϯϧⲉ ⲧⲉ ⲑⲁⲓ ⲙ̀ⲡⲉⲕⲱⲛϧ
ϯⲛⲟⲩ ϫⲉ ⲁⲩϣⲁⲛⲧⲁⲓⲟⲕ ⲭⲁ ⲡⲉⲕϩⲏⲧ ⲙ̀ⲙⲟⲕ
ⲉϣⲱⲡ ⲇⲉ ϯⲁⲙⲉⲗⲓⲁ ⲑⲏⲉⲧⲥⲱⲕ ⲙ̀ⲙⲟⲕ ⲉⲕⲉⲣⲓⲙⲓ ⲛ̀ⲧⲉⲕⲛⲉϩⲡⲓ 
ϫⲫⲟ ⲛⲁⲕ ⲛ̀ⲟⲩⲙⲉⲧⲃⲁⲗϩⲏⲧ
ⲛ̀ⲑⲟⲕ ϩⲱⲕ ⲱ ⲡⲁϣⲏⲣⲓ ϣⲁ ⲑⲛⲁⲩ ⲉⲕⲁⲙⲉⲗⲉⲓ ⲁϣ ⲡⲉ ⲣⲁⲧⲥ ⲛ̀ⲧⲉⲕⲁⲙⲉⲗⲉⲓⲁ
ⲙ̀ⲫⲣⲏϯ ⲛ̀ⲥⲛⲟⲩϥ ⲑⲁⲓ ⲟⲛ ⲧⲉ ⲧϧⲉ ⲛ̀ⲑⲣⲟⲙⲡⲓ
ⲙ̀ⲫⲣⲏϯ ⲛ̀ⲥⲁϥ ⲑⲁⲓ ⲟⲛ ⲧⲉ ⲧϧⲉ ⲙ̀ⲫⲟⲟⲩ
ϣⲁ ⲑⲛⲁⲩ ⲉⲕⲁⲙⲉⲗⲉⲓ ⲛⲉⲙ ⲡⲣⲟⲕⲟⲡⲏ ϣⲱⲡⲓ ⲛⲁⲕ
ⲛⲏⲫⲉ ϫⲉ ⲙ̀ⲙⲟⲕ ⲛ̀ⲧⲉⲕⲧⲟⲩⲛⲟⲥ ⲡⲉⲕϩⲏⲧ ⲉϩⲣⲏⲓ
ϫⲉ ⲙ̀ⲡⲉⲣⲉⲛⲕⲟⲧⲕ ⲙ̀ⲫⲙⲁ ϫⲉ ⲟⲩⲟⲛ ⲟⲩϫⲣⲟϫⲥ ⲛ̀ϧⲏⲧϥ
ⲛⲏⲫⲉ ϫⲉ ⲙ̀ⲙⲟⲕ ⲛ̀ⲧⲉⲕⲥⲱⲟⲩⲛ ⲛⲉⲕⲉⲣⲏⲧ ⲛ̀ⲧⲉⲕⲫⲱⲧ ⲉⲃⲟⲗ ⲙ̀ⲡⲓⲟⲩⲁϩⲓϩⲏⲧ ⲛ̀ⲧⲉⲕⲫⲟⲣϫⲕ ⲉⲣⲟϥ
ϫⲉ ⲛ̀ⲛⲉϥⲫⲱⲣⲕ ⲛ̀ⲛⲉⲛⲃⲁⲗ ⲙ̀ⲡⲉⲕⲛⲟⲩⲥ ⲛ̀ⲧⲉϥⲁⲓⲕ ⲙ̀ⲃⲉⲗⲗⲉ ⲛ̀ⲧⲉϥϣⲧⲉⲙⲥⲟⲩⲉⲛ ϯϧⲉ ⲙ̀ⲡⲉⲕⲙⲁⲛϣⲱⲡⲓ
ⲉⲑⲃⲉ ⲟⲩ ⲁⲣⲉϣⲁⲛ ⲟⲩⲥⲟⲛ ⲧⲁⲟⲩⲉ ⲟⲩⲥⲁϫⲓ ⲉϧⲟⲩⲛ ⲉⲣⲟⲕ ϣⲁⲕϫⲱⲛⲧ ⲛ̀ⲧⲉⲕⲉⲣ ⲧϧⲉ ̀ⲛⲛⲓⲑⲏⲣⲓⲟⲛ ⲉϧⲟⲩⲛ ⲉⲣⲟϥ ⲱ ⲡⲓⲉⲃⲓⲏⲛ ⲫⲛⲁⲩ ⲡⲉ ⲫⲁⲓ ⲛ̀ⲧⲉⲕⲉⲑⲏⲣⲓⲟⲛ ⲓⲉ ⲛ̀ⲧⲉⲕⲉⲣⲧϧⲉ ⲕⲱϩⲧ ϣⲁⲛⲧⲉⲕⲣⲱⲕϩ ⲛ̀ⲧⲉϥⲕⲁⲕⲓⲁ ⲧⲏⲣⲥ ⲛⲧⲉⲫⲉϩ ⲡⲉⲕϩⲏⲧ ⲛ̀ⲧⲉ ⲕⲁⲃⲟⲗ ⲙ̀ⲡⲉⲭϯⲃⲱⲛ ⲙⲏⲡⲟⲧⲉ ⲛ̀ⲧⲉ ⲑⲙⲁⲑⲟⲩⲓ ϫⲟⲧⲕ ⲛ̀ⲧⲉⲕⲙⲟⲩ
ⲱ ⲫⲣⲱⲙⲓ ⲙ̀ⲡⲉⲕⲁⲛⲉⲭⲉ ⲛ̀ⲟⲩⲕⲟⲩϫⲓ ⲛ̀ⲥⲁϫⲓ ⲛ̀ⲧⲁ ⲡⲉⲕⲥⲟⲛ ϫⲟϥ ⲉⲣⲟⲕ ⲁⲕϩⲣⲟϣ ⲛ̀ϩⲏⲧ ⲉϩⲣⲏⲓ ⲉϫⲱϥ ⲙ̀ⲫⲱⲣ ⲡⲁⲙⲉⲣⲓⲧ
ⲡⲗⲏⲛ ⲕⲟⲧⲕ ⲛ̀ⲧⲉⲕⲣⲓⲙⲓ ϧⲁ ⲛⲉⲕⲛⲟⲃⲓ
ⲙ̀ⲡⲉⲣⲫⲱⲧ ⲛ̀ⲥⲁ ⲟⲩⲕⲁⲑⲉⲇⲣⲁ ⲛ̀ⲱⲟⲩ ⲙ̀ⲙⲉⲧⲣⲱⲙⲓ
ⲇⲟⲕⲏⲙⲁⲍⲉ ⲟⲛ ̀ⲛϩⲱⲃ ⲛⲓⲃⲉⲛ
ⲁⲙⲁϩϯ ⲙ̀ⲡⲉⲑⲛⲁⲛⲉϥ 
ⲁⲣⲉϩ ⲟⲛ ⲉⲧⲉⲕⲙⲉⲧϣⲏⲣⲓ ϣⲏⲙ ϫⲉ ⲭⲛⲁⲁⲣⲉϩ ⲉⲧⲉⲕⲙⲉⲧⲃⲉⲗⲗⲉ
ⲙ̀ⲡⲉⲣⲭⲁ ⲡⲉⲕϩⲏⲧ ⲉⲃⲟⲗ ⲛⲉⲙ ϩⲗⲓ ⲛ̀ⲣⲱⲙⲓ ⲉⲑⲃⲉ ⲑⲙⲟⲑⲛⲉⲥ ⲛ̀ⲧⲉⲕⲯⲩⲭⲏ
ⲣⲱⲓⲥ ⲉⲣⲟⲕ ⲉⲙⲁϣⲱ ⲉⲧⲡⲟⲣⲛⲉⲓⲁ ⲁⲥⲭⲉⲛⲥ ⲟⲩⲙⲏϣ ⲅⲁⲣ ⲁⲥⲧⲁⲟⲩⲱⲟⲩ ⲉϧⲣⲏⲓ
ⲙ̀ⲡⲉⲣⲉⲣϣⲫⲏⲣ ⲉⲕⲟⲩϫⲓ
ⲙ̀ⲡⲉⲣⲫⲱⲧ ⲉϧⲟⲩⲛ ⲉⲥϩⲓⲙⲓ
ⲫⲱⲧ ⲉⲃⲟⲗ ⲛ̀ⲑⲙⲟⲑⲛⲉⲥ ⲙ̀ⲡⲥⲱⲙⲁ ϫⲉ ϣⲁⲣⲉ ⲟⲩⲙⲉⲧϣⲫⲏⲣ ⲙⲟϩ ⲙ̀ⲫⲣⲏϯ ⲛ̀ⲟⲩⲕⲱϩⲧ
ϧⲉⲛ ⲁⲣⲉϩ ⲛⲓⲃⲉⲣⲛ ⲁⲣⲉϩ ⲉⲡⲉⲕⲥⲱⲙⲁ ⲛⲉⲙ ⲡⲉⲕϩⲏⲧ
ⲫⲱⲧ ⲛ̀ⲥⲁ ϯϩⲉⲓⲣⲏⲛⲏ ⲛⲉⲙ ⲡⲓⲑⲉⲃⲓⲟ ⲉⲩⲙⲏⲣ ⲛⲉⲙ ⲛⲟⲩⲉⲣⲏⲟⲩ
ⲙ̀ⲡⲉⲣⲙⲟⲩⲣ ⲟⲛ ⲛⲉⲙ ϩⲗⲓ ⲛ̀ⲣⲱⲙⲓ
ⲟⲩⲟϩ ⲡⲉⲧⲟⲓ ⲛ̀ⲟⲩϩⲉⲓⲣⲏⲛⲏ ⲛⲉⲙ ⲡⲉϥⲥⲟⲛ ⲉϥⲟⲓ ⲛ̀ⲟⲩϩⲓⲣⲏⲛⲏ ⲛⲉⲙ ⲡⲉϥϩⲏⲧ
ⲁⲕⲉⲙⲓ ϫⲉ ϯⲛⲟⲩ ϫⲉ ⲙ̀ⲙⲟⲛ ⲡⲉⲧⲟⲓ ⲛ̀ⲛⲟϫ ⲉϯϩⲉⲓⲣⲏⲛⲏ ϩⲱⲥⲧⲉ ⲉⲑⲣⲉ ⲡⲓⲟⲩⲁⲓ ⲡⲓⲟⲩⲁⲓ ⲙⲉⲛⲣⲉ ⲡⲉϥⲥⲟⲛ 
ϯⲁⲅⲁⲡⲏ ϣⲁⲥⲕⲱⲧ      
 ⲟⲩⲡⲉⲛⲧⲟⲩⲃⲟ ⲙ̀ⲡⲓϭⲱϧⲉⲙ ⲓⲥϫⲉ ⲟⲩⲟⲛ ⲟⲩⲙⲟⲥϯ ϧⲉⲛ ⲡⲉⲕϩⲏⲧ ⲓⲉ ⲟⲩⲙⲉⲧϫⲁϫⲓ ⲁϥⲑⲱⲛ ⲡⲉⲕⲧⲟⲩⲃⲟ
ⲡⲉⲧⲙⲟⲥϯ ⲙ̀ⲡⲉϥⲥⲟⲛ ⲉϥⲙⲟϣⲓ ϧⲉⲛ ⲡⲭⲁⲕⲓ
ⲉⲓⲉⲉⲛϣⲟⲡ ϧⲉⲛ ⲟⲩⲕⲓⲛⲇⲩⲛⲟⲥ ⲛ̀ⲁϣ ⲛ̀ϭⲣⲟⲧ
ⲉⲛⲙⲟⲥϯ ⲛ̀ⲛⲛⲉⲛⲣⲏⲟⲩ ⲛⲉⲛϣⲃⲏⲣ ⲙⲉⲗⲟⲥ ⲉⲧϩⲟⲧⲉⲣ ⲛⲉⲙ
ⲱ ⲫⲣⲱⲙⲓ ⲉⲑⲃⲉ ⲭⲱϩ ⲛⲉⲙ ⲟⲩⲱⲟⲩ ⲉϥϣⲟⲩⲓⲧ
ⲙⲁⲣⲉⲛϧⲟⲧϧⲉⲧ ϫⲉ ⲛ̀ⲥⲁ ⲡⲫⲁϧⲣⲓ ⲛ̀ⲧⲉ ϯⲡⲗⲏⲅⲏ ⲙ̀ⲡⲁⲧⲉⲛⲙⲟⲩ
ⲛⲁⲥⲛⲏⲟⲩ ⲙ̀ⲡⲉⲣⲑⲣⲟⲩϫⲓⲙⲓ ⲛ̀ϩⲁⲛϩⲃⲏⲛⲟⲩⲓ ⲛ̀ϯⲙⲓⲛⲓ ⲛ̀ⲥⲉϩⲉⲓ ⲉⲣⲟⲛ ⲥⲁⲡⲉⲥⲏⲧ ⲛ̀ⲣⲱⲙⲓ ⲛⲓⲃⲉⲛ
ⲙⲁⲣⲉⲛⲛⲏⲫⲉ
ⲛⲉⲛⲓⲟϯ ⲅⲁⲣ ϫⲉⲕ ⲡⲟⲩⲃⲓⲟⲥ ⲉⲃⲟⲗϧⲉⲛ ⲟⲩϩⲕⲟ ⲛⲉⲙ ⲟⲩⲓⲃⲓ ⲛⲉⲙ ϩⲁⲛⲙⲟⲕϩ ⲉⲩⲟϣ ϣⲁⲛⲧⲟⲩⲛⲱⲟⲩ ⲙ̀ⲡⲓⲧⲟⲩⲃⲟ ⲙⲁⲗⲓⲥⲧⲁ ⲉⲩⲫⲏⲧ ⲉⲃⲟⲗ ⲛ̀ϯⲙⲉⲧⲣⲉϥⲥⲉⲏⲣⲡ ⲑⲁⲓ ⲉⲑⲙⲉϩ ⲛ̀ⲟⲥⲓ ⲛⲓⲃⲉⲛ ⲉⲣⲉ ⲛⲉⲛⲓⲟϯ ⲅⲁⲣ ⲥⲱⲟⲩⲛ ⲉⲡϩⲱⲟⲩ ⲙ̀ⲡⲓⲟⲥⲓ ⲉⲑⲛⲁϣⲱⲡⲓ ⲉⲑⲃⲉ ⲡⲏⲣⲡ ⲁⲩⲥⲁϩⲱⲟⲩ ⲙ̀ⲙⲙⲟϥ
ⲟⲩ ⲡⲉⲧϯⲛⲁϫⲟϥ ⲛⲱⲟⲩ ϯⲉⲣϩⲟϯ ⲉϫⲟⲥ ϫⲉ ⲙ̀ⲡⲉⲣⲉⲣⲣⲉϥⲥⲱ ⲉⲡⲧⲏⲣϥ ⲛⲁⲓⲥⲁϫⲓ ⲅⲁⲣ ϩⲟⲣϣ ⲛ̀ⲟⲩⲙⲏϣ ⲙ̀ⲡⲁⲓⲥⲏⲟⲩ ⲡⲗⲏⲛ ⲛⲁⲙⲉⲛⲣⲁϯ ⲛⲁⲛⲉ ⲉⲁⲣⲉϩ ⲟⲩϩⲏⲟⲩ ⲡⲉⲧⲙⲟⲕϩⲥ ⲡⲉⲑⲛⲁⲛⲉϥ ⲅⲁⲣ ϥⲛⲁⲧⲟⲩϫⲟ ⲙ̀ⲡⲉϥϫⲟⲓ ⲉϧⲟⲩⲛ ⲉⲡⲗⲩⲙⲏⲛ ⲙ̀ⲡⲟⲩϫⲁⲓ ⲉⲑⲛⲁⲛⲉϥ ⲡⲛⲟϫ ⲇⲉ ⲟⲛ ⲉⲛⲁⲓⲧⲏⲣⲟⲩ ⲁⲩϯ ⲉⲧⲟⲧⲉⲛ ⲙ̀ⲡⲓⲑⲉⲃⲓⲟ ⲫⲁⲓ ⲉⲧⲣⲱⲓⲥ ⲉⲛⲓⲁⲣⲉⲧⲏ ⲧⲏⲣⲟⲩ
ⲡⲥⲟⲃⲧ ⲛ̀ⲛⲓⲁⲣⲉⲧⲏ ⲡⲓⲑⲏⲥⲁⲩⲣⲟⲥ ⲛ̀ⲛⲓⲡⲣⲁⲝⲓⲥ ⲡⲓϩⲟⲡⲗⲟⲛ ⲛ̀ⲣⲉϥⲛⲟϩⲉⲙ ⲡⲓⲑⲉⲣⲁⲉⲩⲧⲏⲥ ⲙ̀ⲡⲗⲩⲡⲏ ⲛⲓⲃⲉⲛ
ⲙⲁⲣⲉⲛⲁⲅⲱⲛⲓⲍⲉ ⲱ ⲛⲁⲙⲉⲛⲣⲁϯ ⲁⲛϣⲁⲛⲁⲅⲱⲛⲓⲍⲉ ⲛ̀ⲧⲉⲛϭⲣⲟ ⲉⲛⲓⲡⲁⲑⲟⲥ ⲧⲉⲛⲛⲁⲉⲣⲟⲩⲣⲟ ⲁⲩϣⲁⲛϭⲣⲟ ⲇⲉ ⲉⲣⲟⲛ ⲧⲉⲛⲛⲁⲉⲣϩⲑⲏⲛ ⲧⲉⲛⲣⲓⲙⲓ ϧⲉⲛ ⲟⲩⲣⲓⲙⲓ ⲉϥⲟⲓ ⲛ̀ϣⲁϣⲓ
ⲟⲩⲡⲁⲣⲑⲉⲛⲓⲁ ⲁⲛ ⲙ̀ⲙⲁⲧⲉ ⲛ̀ⲥⲱⲙⲁ ⲁⲗⲗⲁ ⲟⲩⲡⲁⲣⲑⲉⲛⲓⲁ ⲛ̀ⲥⲁϧⲱⲕ ⲛⲓⲃⲉⲛ
ⲟⲩⲛⲟϫ ⲛ̀ⲁⲅⲁⲑⲟⲛ ⲡⲉ ⲛ̀ⲟⲩϣⲉⲙⲙⲟ ⲉϥⲑⲉⲃⲏⲟⲩⲧ
ⲉⲕⲟⲓⲕⲟⲛⲟⲙⲉⲓ ⲛ̀ⲛⲉⲕⲥⲁϫⲓ ϧⲉⲛ ⲟⲩϩⲁⲡ
ⲙⲉⲛⲉⲛⲥⲁ ⲛⲁⲓ ⲟⲛ ϯϩⲱⲛ ⲉⲣⲟⲕ ⲉⲧⲟⲧⲕ ⲉϣⲧⲉⲙⲭⲁ ⲡⲉⲕϩⲏⲧ ⲉⲃⲟⲗ
ⲙ̀ⲡⲉⲣⲁⲙⲉⲗⲉⲓ ⲟⲩⲛ ⲉϭⲓⲥⲃⲱ ⲛ̀ⲧⲉⲕⲡⲣⲟⲕⲟⲡⲧⲉⲓ ⲙ̀ⲫⲣⲏϯ ⲙ̀ⲛⲓⲧⲱϫⲓ ⲙ̀ⲃⲉⲣⲓ ϣⲱⲡⲓ ⲟⲛ ⲛ̀ⲟⲩⲣⲱⲙⲓ ⲛ̀ϫⲱⲣⲓ ϧⲉⲛ ⲡⲓϩⲱⲃ ⲛⲉⲙ ⲡⲓⲥⲁϫⲓ
ⲙ̀ⲡⲉⲣϯϩⲟ ⲉⲃⲟⲗ ⲙ̀ⲫⲣⲏϯ ⲛ̀ⲛⲓϩⲩⲡⲟⲕⲣⲏⲧⲏⲥ
ⲉⲓⲧⲉ ⲉⲕⲁⲛⲁⲭⲱⲣⲉⲓ ⲉⲓⲧⲉ ⲉⲕϧⲉⲛ  ⲑⲙⲏϯ ⲡⲗⲏⲛ ϯϩⲁⲡ ⲉⲣⲟⲕ ⲙ̀ⲙⲏⲛⲓ
ⲕⲁⲓ ⲅⲁⲣ ⲛⲁⲛⲉ ⲉⲕϧⲉⲛ ⲑⲙⲏϯ ⲛ̀ⲟⲩϣⲟ ϧⲉⲛ ⲑⲉⲃⲓⲟ ⲛⲓⲃⲉⲛ ⲛ̀ϩⲟⲩⲟ ⲉⲟⲩⲁⲓ
ⲇⲟⲕⲓⲙⲁⲍⲉ ⲛ̀ⲛⲏⲉⲧⲛⲏⲟⲩ ⲉϫⲱⲕ ⲙ̀ⲙⲙⲏⲛⲓ
ϯⲛⲟⲩ ⲇⲉ ⲡⲁϣⲏⲣⲓ ⲫⲟⲣⲉⲓ ⲙ̀ⲡⲓⲑⲉⲃⲓⲟ
ϯⲛⲟⲩ ϯⲡⲉⲕⲟⲩⲓ ⲉⲡⲓⲥϫⲣⲁϩ ⲛⲉⲙ ϯⲥⲩⲛⲏⲇⲏⲥⲓⲥ  
 
