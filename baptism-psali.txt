ⲯⲁⲗⲓ ⲉⲑⲃⲉ ϯⲃⲁⲡⲧⲓⲥⲙⲁ

ⲁⲡⲕⲟⲥⲙⲟⲥ ⲧⲏⲣϥ ⲙⲟϩ ⲛ̀ⲣⲁϣⲓ ⲙ̀ⲫⲟⲟⲩ
ⲉⲑⲃⲉ ⲡϫⲓⲛ̀ⲓ ⲙ̀ⲡⲉⲛⲥⲱⲧⲏⲣ
ⲉϩⲣⲏⲓ ⲉϫⲉⲛ ⲡⲓⲓⲟⲣⲇⲁⲛⲏⲥ
ⲉϭⲓϫⲱⲕⲉⲙ ϧⲉⲛ ⲛⲓⲙⲱⲟⲩ

ⲁϥⲱϣ ⲛ̀ϫⲉ ⲓⲱⲁⲛⲛⲏⲥ
ⲉϥϫⲱ ⲙ̀ⲙⲟⲥ ⲛⲁϩⲣⲉⲛ ⲛⲓⲙⲏϣ
ϫⲉ ⲫⲁⲓ ⲡⲉ ⲫⲛⲟⲩϯ
ⲉⲧⲁϥⲓ̀ ⲁϥϥⲓ ⲫⲛⲟⲃⲓ ⲙ̀ⲡⲓⲕⲟⲥⲙⲟⲥ

ⲅⲉ ⲅⲁⲣ ⲛⲉⲛⲓⲟϯ ⲙ̀ⲡⲣⲟⲫⲏⲧⲏⲥ
ⲣⲁϣⲓ ⲙ̀ⲫⲟⲟⲩ ⲟⲩⲟϩ ⲥⲉⲑⲉⲗⲏⲗ
ϫⲉ ⲡⲉⲛⲥⲱⲧⲏⲣ ⲛ̀ⲁⲅⲁⲑⲟⲥ
ⲓ̀ ⲁϥϫⲉⲕ ⲛⲉϥⲥⲁϫⲓ ⲉⲃⲟⲗ

ⲇⲁⲩⲓⲇ ⲱϣ ⲉⲃⲟⲗ ⲉϥϫⲱ ⲙ̀ⲙⲟⲥ
ϫⲉ ϯⲥⲙⲏ ⲙ̀ⲡϭⲟⲓⲥ ϩⲓϫⲉⲛ ⲛⲓⲙⲱⲟⲩ
ⲁⲫⲛⲟⲩϯ ⲙ̀ⲡⲓⲱⲟⲩ ⲱϣ ⲉⲃⲟⲗ
ⲡϭⲟⲓⲥ ϩⲓϫⲉⲛ ϩⲁⲛⲙⲱⲟⲩ ⲉⲛⲁϣⲱⲟⲩ

ⲉⲓⲥ ⲡⲓϩⲓⲏⲃ ⲉϥⲛⲟⲩϯ ⲉⲧⲟⲛϧ
ⲡⲉⲛⲧⲁϥⲓ̀ ⲁϥϥⲓ ⲫⲛⲟⲃⲓ ⲙ̀ⲡⲓⲕⲟⲥⲙⲟⲥ
ⲉϥⲛⲁϫⲟⲕⲙⲉⲛ ⲧⲏⲣⲉⲛ
ϧⲉⲛ ⲟⲩⲡⲛⲉⲩⲙⲁ ⲉⲑⲟⲩⲁⲃ ⲛⲉⲙ ⲟⲩⲙⲱⲟⲩ

ⲍⲱⲅⲣⲁⲫⲓ ⲛⲁⲛ ⲉⲡϫⲱⲕ ⲉⲫⲣⲁϣⲓ
ⲱ ⲡⲓⲡⲣⲟⲫⲏⲧⲏⲥ ⲉⲕϫⲱ ⲙ̀ⲙⲟⲥ
ϫⲉ ϩⲓⲧⲉⲛ ⲟⲩⲭⲣⲱⲙ ⲛⲉⲙ ⲟⲩⲙⲱⲟⲩ
ⲁⲕⲉⲛⲧⲉⲛ ⲉⲃⲟⲗ ⲉⲩⲙⲁ ⲛ̀ⲉⲙⲧⲟⲛ

ⲏⲥⲁⲏⲓⲁⲥ ⲡⲓⲡⲣⲟⲫⲏⲧⲏⲥ
ϫⲉ ⲡϧⲣⲱⲟⲩ ⲙ̀ⲡⲉⲧⲱϣ ⲉⲃⲟⲗ ϩⲓ ⲡϣⲁϥⲉ
ϫⲉ ⲥⲉⲃⲧⲉ ⲙ̀ⲫⲙⲱⲓⲧ ⲙ̀ⲡϭⲟⲓⲥ
ⲛ̀ⲧⲉⲧⲉⲛⲥⲟⲩⲧⲉⲛ ⲛ̀ⲛⲉϥⲙⲁⲙⲙⲟϣⲓ

ⲑⲉⲱⲣⲓ ⲟⲛ ⲛ̀ⲏⲥⲁⲓⲁⲥ
ϫⲉ ⲙⲁⲣⲉ ⲡϣⲁϥⲉ ⲙ̀ⲡⲓⲓⲟⲇⲣⲁⲛⲏⲥ
ⲱϣ ⲉⲃⲟⲗ ϧⲉⲛ ⲟⲩⲑⲉⲗⲏⲗ
ϫⲉ ⲁⲩϯ ⲉⲡⲓⲱⲟⲩ ⲙ̀ⲡⲓⲗⲓⲃⲁⲛⲟⲥ

ⲓⲱⲁⲛⲛⲏⲥ ⲟⲛ ⲡⲓⲡⲣⲟⲇⲣⲟⲙⲟⲥ
ⲡⲁⲣⲁⲕⲁⲗⲓ ⲙ̀ⲡⲉⲛⲥⲱⲧⲏⲣ
ϫⲉ ⲁⲛⲟⲕ ⲉϯⲉⲣⲭⲣⲓⲁ ⲙ̀ⲡϭⲟⲓⲥ
ⲉϭⲓϫⲱⲕⲉⲙ ϩⲓ ⲛⲉⲕϫⲓϫ

ⲕⲁⲗⲱⲥ ⲁϥϫⲟⲥ ⲛ̀ϫⲉ ⲇⲁⲩⲓⲇ
ϧⲉⲛ ⲡⲓⲯⲁⲗⲧⲏⲣⲓⲟⲛ ⲉⲧⲧⲁⲓⲏⲟⲩⲧ
ϫⲉ ⲁⲡⲓⲭⲣⲟ ⲛⲁⲩ ⲁϥⲫⲱⲧ
ⲁⲡⲓⲓⲟⲣⲇⲁⲛⲏⲥ ⲕⲟⲧϥ ⲉⲫⲁϩⲟⲩ 

ⲗⲁⲟⲥ ⲛⲓⲃⲉⲛ ⲉⲧϩⲓϫⲉⲛ ⲡⲕⲁϩⲓ
ⲁⲙⲱⲓⲛⲓ ⲉⲡⲓⲓⲟⲣⲇⲁⲛⲏⲥ
ⲑⲉⲱⲣⲓ ⲙ̀ⲡⲓϩⲓⲏⲃ ⲉⲫⲛⲟⲩϯ
ⲉⲣⲉ ⲓⲱⲛⲛⲏⲥ ⲃⲁⲡⲧⲓⲍⲉ ⲙ̀ⲙⲟϥ

ⲙⲁⲣⲉ ⲛⲁⲛⲓⲫⲏⲟⲩⲓ ⲟⲩⲛⲟϥ
ⲛ̀ⲧⲉ ⲛⲁⲡⲕⲁϩⲓ ⲧⲏⲣϥ ⲑⲉⲗⲏⲗ
ϧⲁϫⲱϥ ⲛ̀ⲉⲙⲙⲁⲛⲟⲩⲏⲗ
ϫⲉ ⲁϥⲓ̀ ⲁϥⲧⲟⲩⲃⲟ ⲛ̀ⲛⲓⲙⲱⲟⲩ

ⲛⲏⲉⲧⲁⲩⲟⲙⲥⲟⲩ ϧⲉⲛ ⲡⲓⲭⲣⲓⲥⲧⲟⲥ
ⲁⲩϯ ⲡⲓⲭⲣⲓⲥⲧⲟⲥ ϩⲓⲱⲧⲟⲩ
ⲕⲁⲧⲁ ⲡⲥⲁϫⲓ ⲙ̀ⲡⲁⲩⲗⲟⲥ
ⲫⲓⲉⲣⲟⲥ ⲛ̀ⲁⲡⲟⲥⲧⲟⲗⲟⲛ

ⲝⲩⲙⲁⲛⲓ ⲛⲁⲛ ⲱ ⲓⲱⲁⲛⲛⲏⲥ
ϫⲉ ⲉⲧⲁⲕϯⲱⲙⲥ ⲙ̀ⲡⲓⲭⲣⲓⲧⲥⲟⲥ
ⲁⲛⲓⲫⲏⲟⲩⲓ ⲟⲩⲱⲛ ⲛ̀ϯⲟⲩⲛⲟⲩ
ⲁⲡⲛⲉⲩⲙⲁ ⲉⲑⲟⲩⲁⲃ ⲓ̀ ⲉϫⲱϥ

ⲟⲩⲛⲓϣϯ ⲙ̀ⲙⲩⲥⲧⲏⲣⲓⲟⲛ ⲡⲉ
ⲡⲓϩⲱⲃ ⲉⲧⲟⲓ ⲛ̀ϣⲫⲏⲣⲓ
ϫⲉ ⲁⲟⲩⲃⲱⲕ ⲙ̀ⲡϣⲁ
ⲁϥⲃⲁⲡⲧⲓⲍⲉ ⲙ̀ⲡⲉϥϭⲟⲓⲥ

ⲫⲁⲓ ⲡⲉ ⲡⲉⲛⲧⲁϯⲥⲙⲏ ⲙ̀ⲡⲉϥⲓⲱⲧ
ⲓ̀ ⲉϫⲱϥ ϩⲓϫⲉⲛ ⲡⲓⲓⲟⲣⲇⲁⲛⲏⲥ
ϫⲉ ⲫⲁⲓ ⲡⲉ ⲡⲁϣⲏⲣⲓ ⲙ̀ⲙⲉⲛⲣⲓⲧ
ⲡⲉⲛⲧⲁⲡⲁⲟⲩⲱϣ ϣⲱⲡⲓ ϩⲓϫⲱϥ

ⲣⲱⲙⲓ ⲛⲓⲃⲉⲛ ⲉⲧϩⲓϫⲉⲛ ⲡⲕⲁϩⲓ
ⲉⲩⲡⲓⲥⲧⲉⲩⲉ  ⲉⲡⲓⲭⲣⲓⲥⲧⲟⲥ
ⲛ̀ⲥⲉϭⲓ ⲑⲃⲁⲡⲧⲓⲥⲙⲁ ⲙ̀ⲡⲉϥⲣⲁⲛ
ϣⲁϥⲭⲁ ⲛⲉϥⲛⲟⲃⲓ ⲛⲁϥ ⲉⲃⲟⲗ

ⲥⲱⲧⲉⲙ ⲉⲡⲁⲩⲗⲟⲥ ϫⲉ ⲁϥⲧⲟⲩϫⲟⲛ
ϩⲓⲧⲉⲛ ⲡϫⲱⲕⲉⲙ ⲙ̀ⲡⲓⲟⲩⲁϩⲉⲙⲙⲓⲥⲓ
ⲛⲉⲙ ϯⲙⲉⲧⲉⲣⲃⲉⲣⲓ ⲙ̀ⲡⲓⲡⲉⲛⲩⲙⲁ
ⲫⲁⲓ ⲉⲧⲁϥϫⲟϣϥ ⲉϩⲣⲏⲓ ⲉϫⲱⲛ

ⲧⲓⲛⲁⲉⲣⲡⲉⲕⲙⲉⲩⲓ ⲡϭⲟⲓⲥ
ⲉⲓϧⲉⲛ ⲡⲕⲁϩⲓ ⲙ̀ⲡⲓⲓⲟⲣⲇⲁⲛⲏⲥ
ⲭⲛⲁϫⲟⲕⲙⲉⲧ ⲉⲃⲟⲗ ⲛ̀ϧⲏⲧϥ
ϯⲛⲁⲟⲩⲃⲁϣ ⲉϩⲟⲧⲉ ⲉⲟⲩⲭⲓⲱⲛ

ⲩⲙⲛⲉⲩⲓ ⲉⲧⲫⲏ ⲛⲉⲙ ⲉⲧⲉ ⲛ̀ϧⲏⲧⲥ
ⲙⲁⲣⲉ ⲡⲕⲁϩⲓ ⲧⲏⲣϥ ⲟⲩⲛⲟϥ
ⲙⲁⲣⲉ ⲡⲓⲓⲟⲣⲇⲁⲛⲏⲥ ⲑⲉⲗⲏⲗ ⲙ̀ⲙⲟϥ
ϫⲉ ⲁⲡϣⲏⲣⲓ ⲙ̀ⲫⲛⲟⲩϯ ϫⲱⲕⲉⲙ ⲛ̀ϧⲏⲧϥ

ⲫⲓⲗⲓⲡⲡⲟⲥ ⲡⲓⲁⲡⲟⲥⲧⲟⲗⲟⲥ
ⲣⲁϣⲓ ⲙ̀ⲫⲟⲟⲩ ⲟⲩⲟϩ ϥⲑⲉⲗⲏⲗ
ϫⲉ ⲁϥⲃⲁⲡⲧⲓⲍⲉ ⲙ̀ⲡⲓⲥⲓⲟⲩⲣ
ϧⲉⲛ ⲫⲣⲁⲛ ⲛ̀ϯⲧⲣⲓⲁⲥ ⲉⲑⲟⲩⲁⲃ

ⲭⲉⲣⲉ ⲡⲓⲓⲟⲣⲇⲁⲛⲏⲥ
ⲫⲓⲁⲣⲟ ⲉⲧϧⲁϯ ⲛ̀ⲟⲩⲱⲓⲛⲓ
ϧⲉⲛ ϩⲁⲛⲕⲣⲓⲛⲟⲥ ⲛ̀ⲥⲑⲟⲓⲛⲟⲩϥⲓ
ⲛ̀ⲧⲉ ⲡⲉⲛⲥⲱⲧⲏⲣ ϭⲓϫⲱⲕⲉⲙ ⲛ̀ϧⲏⲧⲟⲩ

ⲯⲱⲧⲏⲣ ⲱϣ ⲉⲃⲟⲗ ⲉⲟⲩⲟⲛ ⲛⲓⲃⲉⲛ
ϫⲉ ⲡⲉⲑⲛⲁⲡⲓⲥⲧⲉⲩⲉ ⲉⲣⲟⲓ
ⲛ̀ⲧⲉϥϭⲓⲃⲁⲡⲧⲓⲥⲙⲁ ⲙ̀ⲡⲟⲩϫⲁⲓ
ϯⲛⲁⲭⲁ ⲛⲉϥⲛⲟⲃⲓ ⲛⲁϥ ⲉⲃⲟⲗ

ⲱ ⲛⲓⲗⲁⲟⲥ ⲧⲏⲣⲟⲩ ⲙ̀ⲡⲕⲟⲥⲙⲟⲥ
ⲙⲁⲣⲉⲛϯⲱⲟⲩ ⲉⲫⲛⲟⲩϯ
ϫⲉ ⲁϥⲕⲁⲧⲉⲛ ⲉⲧⲉⲛⲁⲣⲭⲏ
ϩⲓⲧⲉⲛ ⲡⲓⲟⲩⲁϩⲉⲙⲙⲓⲥⲓ
